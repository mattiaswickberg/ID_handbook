# Introduktion

## Vad är gränssnittsdesign?

Ett gränssnitt kan defineras som kontaktytan mellan två entiteter. Det kan vara två digitala system, mekaniska system, eller som är fokus i denna kurs - en människa och ett digitalt gränssnitt. Gränssnittsdesign handlar i det här fallet om att skapa gränssnitt för program och webbsidor som är både grafiskt tilltalande och användarvänliga. Närliggande termer till gränssnittsdesign är UX (User Experience), Grafisk design och Interaktionsdesign. 

### Grafisk design
Grafisk design behandlar just den grafiska aspekten av ett gränssnitt, med fokus på det estetiska uttrycket. I den grafiska designen vill man uttrycka någonting med hjälp av bild, färg, form, typografi på ett kreativt och tilltalande sätt. 

### UX
UX är den bredaste termen av de vi tar upp i detta avsnitt, och handlar om helheten i användarupplevelsen av en produkt. Här pratar vi både grafik, interaktion, text, ljud, innehåll - egentligen allt som kan tänkas påverka en användarupplevelse. 

### Interaktionsdesign
Interaktionsdesign fokuserar på just interaktionerna mellan användare och produkt, och att dessa ska fungera så smidigt som möjligt, utan att leda användaren fel eller orsaka frustration. 

## Gränssnittsdesign
Gränssnittsdesign är på ett förenklat sätt en kombination av framför allt interaktionsdesign och grafisk design, och den centrala (men inte enda) delen av UX. 

Det finns en rad olika områden som är till hjälp för att bli en bra gränssnittsdesigner. I den här boken har jag valt ut några som jag anser ger en bra grund att stå på. Semiotiken ger en viss förståelse för hur vi tolkar bilder och vilka problem som kan uppstå med detta. Gestaltpsykologin ger förståelse och vägledning i hur vi kan stötta användare visuellt, och undvika feltolkningar. Färglära och grafik hjälper oss med den grafiska designen och att skapa tilltalande gränssnitt. Det finns en rad designprinciper som stöttar oss i hur vi ska tänka i vår design, samt ramverk för tillgänglighetsanpassning för att se till att så många som möjligt kan använda vår design. Och så kommer vi förstås in på lagstiftning, för att vi måste förstås i vårt arbete se till så at vi följer rådande lagar och regler. 
